<p>Mitä speksi on?</p>

<pre>
Mistä on pienet speksit tehty?
Rakkaudesta teatteriin ja toisiin ihmisiin.
Omstarteista ja orkesterista, valonheittimistä ja vanerista.
Nohevuudesta ja nauttimisesta.
Siitä on pienet speksit tehty.
</pre>
<p>Teekkarispeksi on 25-vuotisen taipaleensa aikana vakiinnuttanut asemansa yhtenä Suomen suurimmista harrastajateattereista. Se on musikaalikomedia, jossa yleisön ehdotukset - omstartit - muovaavat jokaisesta näytöksestä omanlaisensa.
</p>
<p>
Ammattiohjaaja kaitsee satapäisen tekijätiimin läpi puolivuotisen harjoitustaipaleen. Keväällä ensi-iltansa saa viimeiselleen hiottu, esiintymisen riemua henkivä spektaakkeli. Näyttelijät, tanssijat ja orkesteri luovivat tiensä tiukan tarinan läpi, kirvoittaen yleisöstä naurun toisensa jälkeen. Musiikki saa siivet, kun kolmannen omstart-kappaleen kohdalla laulaja improvisoi sanat, soittajat musiikin ja tanssijat koreografian. Lavastus ja tekniikka täydentävät teatteri-illuusion sveitsiläisen kellon tarkkuudella.
</p>
<p>
Katsomosta raikuu “Omstart” ja kohtaus esitetään improvisoiden uudestaan. Joku nokittaa huutamalla “Omstart, Kalevalaa” ja replikointi vaihtuu nelipolvitrokeeseen. Esiripun laskeutuessa niin tekijät kuin katsojat ovat yhtä haltioituneita lopputuloksesta. Yksikään speksiesitys ei ole samanlainen.
</p>
