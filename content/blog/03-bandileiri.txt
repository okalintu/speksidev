Teekkarispeksin Bändi 2014 – Bändileiri
===========
	Hannu Teittinen
    10.2.2014

![Rummut](img/blog/rummut.jpg)
 
Bändin tehtävänä on tuottaa sovittajien luomista biiseistä musiikillinen nautinto kaikille osapuolille; laulajille (näyttelijöille), tanssijoille ja ennen kaikkea esitystä seuraamaan tuleville katsojille. Bändi treenasi yhdessä aina keskiviikkoisin 4h pituisissa bänditreeneissä. Tämä ei kuitenkaan täysin riitä, joten bändillä on tapana suunnata treenaamaan yhdeksi viikonlopuksi muun ihmiskunnan ulottamattomiin. Näin teimme tänäkin vuonna ja roudasimme itsemme ja soittokamamme Porkkalanniemeen metsien ympäröimään leirikeskukseen 7.-9.2.2014.

Perjantaina 17-18 aikaan leirikeskuksen tiloihin alkoi kasaantua joukko määrätietoisen näköisiä ihmisiä. Tässä vaiheessa lienee hyvä esitellä bändimme muutamalla sanalla. Teekkarispeksi rajoittaa bändinsä soittajamäärän 12:sta ihmiseen. Tämä johtuu lähinnä monitoroinnista. Yleensä tämä tarkoittaa, että bändissä on 10 soitinta ja 2 taustalaulajaa. Tänä vuonna kuitenkin soittimia on 12 ja taustalauluja edelleen se 2 kpl. Nostetaan ”multi-tasking” bändin kykyihin! Tarkempi esittely bändiin liittyvistä henkilöistä ja soittajista löytyy tekstin lopusta. Lisäksi bändileirillä oli tekniikan äänitiimi, eli miksaaja, monitorimiksaaja ja äänisuunnittelija. Ja jotta homma toimisi ja treeniaika saataisiin maksimoitua, niin mukana oli myös keittiö-tiimi. Tämä porukkakin koostui suurimmaksi osaksi entisten produktioiden soittajista. Eivät vieläkään ilmeisesti osaa jättää bändileiriä väliin..! (HYVÄ!)
 
![Bändi](img/blog/bandi1.jpg)
 
Leiri alkoi tekniikan kasaamisella ja soittotilaan asettumisella. Setuphan oli kutakuinkin seuraavanlainen. Yksi iso huone kaikille muille soittajille paitsi rumpalille, rumpali ängettiin yksin yhteen majoitushuoneeseen rumpujensa kanssa ja lisäksi yksi huone oli miksaajan Jaakko Vallinojan valtakunta. Ensimmäinen ilta venyi hyvinkin pitkälti lähinnä soudnchekkien parissa ja äänen laadun säätämisessä. Jotaan siinä totta kai saatin soitettuakin! Yhteiset treenit loppui joskus puolen yön jälkeen, mutta tämän jälkeen osa jäi vielä tsekkaamaan yksilöllisiä juttujaan ja ilmeisesti esim. kitarasoudeja oli säädetty yö neljään asti.. 

![Synailua](img/blog/syna.jpg)

Onneksi soiton jälkeen pääsi saunaan ja hengailemaan yhdessä. Jotenkin kummaa, että silti ”vapaa-ajan” tekeminenkin keskittyi musiikkiin ja sen luomiseen..
Lauantai-aamuun herättiin keskimäärin 4h unien jälkeen. Aamupala naamariin ja ysiltä skarppina soittorakennuksella soittovalmiudessa. Aamulla vielä säädettiin viimeisiä teknisiä asioita ja miksaus-/monitorointi-säätöjä. Tämän jälkeen päästiin oikein toden teolla paneutumaan itse biisien treenaamiseen ja läpikäymiseen. Allekirjoittanut oli suunnitellut jo valmiiksi erilaisia ulkoilman taukoleikkejä yms., mutta eipä sellaisia ”virkistäytymis”-taukoja keritty koko viikonlopun aikana pitämään..

![Puhallinsektio](img/blog/puhaltimet.jpg)

Lauantai-illan kohokohta oli kuitenkin keittiötiimin luoma illallinen ja tämän ohella pidetyt ”täyskulttuurikokemukset”. Tämän jälkeen palattiin kuitenkin jälleen soittimien äärelle. Seuraavaksi oli vuorossa yhdessä ideointia ja sävellystä tämän vuoden proggiksen traileria varten. Trailerin musiikki saatiin luotua ja äänitettyä yön pimeinä ja myöhäisinä tunteina, mutta tulipahan KOVA! Tämän jälkeen vielä syötiin ja saunottiin yms.  ”Musiikki-tohtorimme” Marko Rintamäki (Sovituksesta vastaava maestro) päätti viedä vielä suurimman osan joukosta oppitunnilleen kolmen jälkeen yöllä, joten pakkauduimmekin miksaushuoneeseen porukalla. Oppitunti kesti 20 minuuttia ja oli hyvin kovaääninen, vaikka oppilaat kaikki olivatkin totaalisen hiljaa koko oppitunnin ajan.

![Tekniikkaa](img/blog/mikseri.jpg)
 
Sunnuntain ohjelmassa oli lähinnä treeninauhojen äänittäminen. Jokaisen soittokunto oli jälleen 4h yöunien jälkeen huipussaan, joten ykkösbiisit saatiin äänitettyä noin viidessä tunnissa, jonka jälkeen OMS-biiseille jäikin äänitysaikaa noin 30 min. Eli ei ongelmaa! Homma hoidettiin, kamat purettiin, lastattiin pakuun, siivottiin ja suunnattiin kotia kohti!

![Bändiruokailu](img/blog/safka.jpg)
 
Viikonlopun saldona saatiin:
-noin 24h treeniä
-noin 8h unta
-noin 6h ruokailua
-noin 1h vessassakäyntiä
-noin 4h kokoamista, kasaamista, purkua ja siivoamista
-20 minuutin oppitunti musiikillinen oppitunti Markolta
 -> Eli kiteytettynä: Treeni-äänitteet ja prrkkkkkleeeesti treeniä!
 
Kiitos ja nähdään esityksissä!
