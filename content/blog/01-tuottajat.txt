Tuottajilta
===========

Olemme speksin tuottajia, mutta mitä tuottajat tekevät? Speksivuotemme alussa oli kolme tuottajaa, kasa post-it lappuja ja kesä. Valitsimme ohjaajan, sitten käsikirjoituksen. Vähitellen kasasimme ympärillemme osa-alueiden pomoja, kaikki oman osa-alueensa sankareita.

Speksi alkoi vähitellen saada luut kasaan, sitten lihaa luiden ympärille. Speksiä tehdään sahaamalla ja ruuvaamalla lavasteita, sitä tehdään riimeillä ja soinnuilla, speksiä valaistaan ja kuvataan, speksiä roudataan, kannetaan ja ajetaan, speksissä syödään, saunotaan ja nauretaan, joskus ollaan väsyneitä ja joskus erimielisiä. Speksiä on tehty teen ja karkin voimalla, öisin ja villasukissa, sitä on laskettu exceleissä, sitä on visualisoitu prosessikartoissa ja painettu painotaloissa. Se on vienyt tilaa kalentereissa. Mutta se saa viedä.

Speksi kasvaa mittoihin, mikä ei ole aina järkevä, sitä tehdään kunnianhimolla, ja se maksaa itsensä takaisin jossain muussa kuin rahassa. Yli sadan opiskelijan vapaaehtoiseen yhteistyöhön perustuva projekti tuntui aluksi mahdottomalta. Mahdoton on mielenkiintoista.

Nähdään teatterissa maalis-huhtikuussa!