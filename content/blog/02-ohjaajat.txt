"Tää on tiukkaa settii!" – Fiiliksiä näyttelijätreeneistä
===========
	Tapio Kankaanpää, Ville Saukko. Kuvat: Ville Saukko, Pipsa Haavisto
	8.2.2014

Treenikausi näyttelijöiden ja tanssijoiden kanssa on vihdoin käynnistynyt. On siirrytty visioinnista käytännön toteutukseen. Otaniemestä on valjastettu harjoituksia varten mitä moninaisempia tiloja, sillä speksiläisille tuttu harjoitustila Iso-Rappio on tänä vuonna remontissa. 

![Tanssitreenit](img/blog/tanssireeni.jpg)

    Tänä vuonna näyttelijä- ja tanssitreenit ovat sulautuneet aikaisempaa enemmän toisiinsa.

![Kännikävelyä](img/blog/deekuwalk.jpg)

    Arvaatko mitä tässä tapahtuu?.... Aivan oikein! Näyttelijät treenaavat humalaista kävelyä.

Teksti alkaa irrota paperista, muuttua eläviksi ja hengittäviksi ajatuksiksi ja tunteiksi näyttelijöiden kasvoilla ja koko kropassa. Tekijät ovat jo tässä vaiheessa harjoituskautta kokeneet isoja tunteita. On onnistuttu, löydetty kiinnostavia ja outojakin asioita itsestä, toisista ja ihmisyydestä yleensä, on tuskailtu, pähkäilty, valvottu puolikkaita öitä, vedetty buranaa kuumeeseen, ja paljon on myös naurettu treenien yhteydessä ja niiden ulkopuolella.

![Näyttiskasa](img/blog/kasa.jpg)

    Lavaporukasta on jo tässä vaiheessa muotoutunut tiivis kasa. 

![Kardinaali](img/blog/kardinaali.jpg)

    Näyttelijöiden treenipuvustus on siitä muodikkaimmasta päästä.

Kerran katsomoon nukahti väsynyt näyttelijä. Kerran apuohjaajaa pyydettiin (apuohj. huom. Ohjaaja itse pyysi) asentamaan ohjaajalle sähköpanta, että tämä pysyisi edes minuutin paikoillaan. Kerran kohtaustreenien jälkeen alkuperäisen käsikirjoituksen repliikit olivat saaneet aivan uuden muodon. Kerran sanat ”ees tikari” aiheuttivat näyttelijälle odottamattomia pokan pitämisvaikeuksia. Kerran ohjaaja yllätti näyttelijät ja tanssijat tulipallolla. Vain kerran on mahdollisuus kokea juuri tämän speksiproduktion treenikausi, joten siitä otetaan kaikki irti. 

![Tanssifiilis](img/blog/fiilis.jpg)

    Tanssijatkin tykkäävät käydä näyttelijätreeneissä.

![Ohjaaja](img/blog/nurkka.jpg)

    Speksiläisten ohjaaminen voi olla jännittävää.

![Ylläri](img/blog/raippa.jpg)

    Viattoman oloisista treeneistäkin löytyy toisinaan yllätyksiä.

Paljon on vielä tekemättä ja monia ideoita syntymättä, vaikka teksti ja biisit on kertaalleen kahlattu läpi. Kuva tarkentuu jokaisesta yhdessä vietetystä hetkestä. Mutta lopullisen kiiltonsa se saa vasta katsojien saapuessa teatterisaliin. Sitä odotellessa. 
